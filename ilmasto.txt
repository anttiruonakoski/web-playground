
Lentomatkailua yritetään hillitä verotuksen avulla kuudessa Euroopan maassa. Viimeisimpänä lentoveron otti käyttöön Ruotsi tämän vuoden alussa.
Vero on kuitenkin Ruotsissa niin alhainen, että se on enemmän poliittista kosmetiikkaa kuin todellinen toimi kasvihuonepäästöjen hillitsemiseksi.
Vero on lentomatkustajaa kohden kuusikymmentä kruunua eli noin kuusi euroa Ruotsin ja EU:n sisäisistä lennoista. EU:n ulkopuolelle lennettäessä vero on 25 euroa, kun lento on alle 6000 kilometriä. Sitä pitemmistä lennoista vero on 40 euroa.
Suomessa lentomatkustamisen verottamista on esittänyt selkeimmin vihreät. Lentovero on yhtenä tavoitteena puolueen ensi kevään eduskuntavaaliohjelmassa.
Myös valtionvarainministeri Petteri Orpo (kok.) on lehtihaastattelussa todennut lentoverosta, että sitä pitää harkita vakavasti. Samalla linjoilla on kokoomuksen opiskelijaliitto Tuhatkunta.
Kyselytutkimuksien mukaan hieman yli puolet suomalaisista kannattaa lentoveroa. Lapissa luku on alle puolet.